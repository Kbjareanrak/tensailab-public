# Industrial Service Provider
บันทึกจากการฟัง **การพัฒนาผู้ให้บริการอุตสาหกรรม เพื่อพัฒนาอุตสาหกรรมสู่ Industry 3.0** ที่สำนักพัฒนาอุตสาหกรรมสนับสนุนในวันที่ 24 มกราคม 2560   กิจกรรมนี้จัดโดยสถาบันวิจัยพัฒนาและนวัตกรรมเพื่ออุตสาหกรรม เพื่อเตรียมการสำหรับการส่งเสริมเทคโนโลยี automation ในภาคอุตสาหกรรมการผลิตของประเทศไทย 

## เป้าหมายของโครงการ
ปัญหาของภาคอุตสาหกรรมการผลิตในประเทศไทยเกิดจากการไม่ลงทุนเครื่องจักรใหม่ เนื่องจากส่วนหนึ่งเป็นการโอนย้ายเครื่องจักรเก่าจากสายการผลิตในประเทศต้นทาง เช่น ญี่ปุ่น ซึ่งเป็นแนวโน้มของการผลักดันสายการผลิตที่ต้องใช้คนมาอยู่ประเทศที่ค่าแรงถูก  นอกจากนี้การที่ผู้ประกอบการไม่เห็นประโยชน์ของการลงทุนเครื่องจักรใหม่ เพราะเครื่องจักรเดิมได้หักค่าเสื่อมราคาไปแล้วจึงไม่มีมูลค่าทางบัญชี แต่หากไปซื้อเครื่องจักรใหม่ก็จะทำให้ธุรกิจดูเหมือนมีกำไรลดลงหรือขาดทุนได้   สถานการณ์ที่ทางสภาอุตสาหกรรมและผู้เชี่ยวชาญจากเยอรมันได้สำรวจพบว่าระดับของเทคโนโลยีของอุตสาหกรรมการผลิตของประเทศไทยโดยรวมจะอยู่ที่ระดับ 2.2 โดยมีประมาณ 20% เท่านั้นที่มีระดับ 3.0 ขึ้นไป   

การจะก้าวไปสู่อุตสาหกรรม 4.0 จึงต้องเริ่มจากการผลักดันเทคโนโลยี automation แต่การเลือกที่จะจัดซื้อเครื่องจักรอัตโนมัติจากต่างประเทศจะไปทำให้อุตสาหกรรมเครื่องจักรกลไม่เติบโต ซึ่งจะเป็นอุปสรรคสำคัญของการเกิดอุตสาหกรรม 4.0 ในประเทศ   ทางสภาอุตสาหกรรมด้วยความร่วมมือกับหลายๆหน่วยงานจึงเลือกได้วางแผนเป็น 2 เฟสเพื่อก้าวสู่ยุคอุตสาหกรรม 4.0 ในปี 2025   เฟสแรกระหว่างปี 2016-2020 จะเป็นการผลักดันเทคโนโลยี automation บนพื้นฐาน **productivity** และ **optimization** โดยเน้นการส่งเสริมให้มีการสร้างเครื่องจักรอัตโนมัติด้วยผู้ประกอบการในประเทศ   เฟสที่สองระหว่างปี 2021-2025 จึงเป็นการส่งเสริมให้เทคโนโลยีสารสนเทศสมัยใหม่ เช่น IoT และ Big Data เข้ามาอยู่ในสายการผลิตมากขึ้น   

แผนการสร้างและใช้งานเครื่องจักรอัตโนมัติจะเริ่มจากการสร้างบุคลากรในหลายส่วนไปพร้อมๆกัน

* ภาคผู้ใช้ เริ่มด้วยการสร้างหลักสูตรเทคโนโลยีการผลิตในระดับ ปวส. โดยแบ่งออกเป็น 4 สาขาย่อย ได้แก่ เครื่องจักร จักรกลการเกษตร ต่อเรือ และหล่อโลหะ โดยจุดขายของหลักสูตรคือ การประกันเงินเดือนสำหรับผู้จบการศึกษาที่ 15,000 บาท  นอกจากนี้ยังจะจัดอบรมให้กับ **คนคุมเครื่องจักร** และ **ช่างซ่อมบำรุง** เพื่อเป็นการเตรียมพร้อมสำหรับเครื่องจักรอุตสาหกรรมที่จะเข้ามาใหม่
* ภาคผู้ให้บริการ จะเริ่มด้วยการลงทะเบียน **ผู้ให้บริการภาคอุตสาหกรรม (industrial service provider)** โดยแบ่งบทบาทเป็น 4 กลุ่มตามหน้าที่และช่วงเวลาที่เกี่ยวข้องกับการสร้างเครื่องจักร ได้แก่
   * consult จะศึกษาธุรกิจและกระบวนการผลิตของโรงงานที่สมัครเข้าร่วมกิจกรรม โดยจะมองถึงโอกาสและประโยชน์ของการใช้เทคโนโลยี automation แล้วจัดทำเป็นข้อเสนอส่งมาให้ทางสถาบันฯพิจารณาสนับสนุนการลงทุน
   * system integrator จะเข้ามาศึกษากระบวนการในส่วนที่เกี่ยวข้องจากนั้นออกแบบเครื่องจักร
   * builder จะสร้างเครื่องจักรตามแบบที่ SI ส่งมาให้
   * supplier จะเข้ามาช่วยในแง่การถ่ายทอดเทคโนโลยี เพื่อให้ทั้ง SI และโรงงานรับทราบถึงแนวโน้มของเทคโนโลยี
การดำเนินการที่เริ่มต้นในปี 2560 นี้จะเป็นการลงทะเบียนผู้เกี่ยวข้องทั้ง 4 กลุ่มเพื่อนำมาสร้างฐานข้อมูลของผู้ให้บริการ เพื่อให้สามารถดำเนินการ matchmaking ได้ง่ายขึ้น  

กรอบการสนับสนุนจะมุ่งไปสู่กลุ่มอุตสาหกรรมการผลิตโดยเน้นกระบวนการผลิตที่เป็นส่วนหนึ่งของ logistics ภายในโรงงาน จึงรวมทั้งการสร้างเครื่องจักรและการจัดการภายในโกดัง  ทาง BSID จะสนับสนุนในส่วนสถานที่เพื่อจัดอบรมและทำศูนย์สาธิตเครื่องจักรอัตโนมัติให้กับทาง supplier  ทั้งนี้ **ระบบ MES (Manufacturing Execution System)** เป็นอีกกลุ่มเป้าหมายที่สถาบันฯคาดว่าผู้ประกอบการไทยน่าจะสร้างและปรับให้ใช้ได้กับทางกลุ่มโรงงานต่างๆได้ โดยเน้นที่อุปกรณ์เพื่อติดตั้งเข้ากับเครื่องจักรเดิมทำให้สามารถตรวจสอบสถานะการผลิตผ่านระบบซอฟต์แวร์ได้

   
## ประเด็นที่เป็นความท้าทาย
ผู้ประกอบการส่วนใหญ่ยังขาดความเข้าใจเกี่ยวกับแนวคิด productivity และ optimization ส่งผลให้มีข้อจำกัดในการแข่งขันในยุคนี้   

กฏเกณฑ์ของภาครัฐจนถึงปัจจุบันจะเอื้อให้กับผู้ประกอบการจากต่างประเทศ เช่น การตั้งภาษีนำเข้าเครื่องจักรเป็น 0 % แต่กลับไปตั้งภาษีนำเข้าชิ้นส่วนเครื่องจักร ทำให้ผู้ประกอบการไทยไม่สามารถเติบโตได้

ผู้ประกอบการ SI และ builder ในประเทศ ยังคงขาดความเข้าใจเกี่ยวกับระบบภาษีที่สามารถยกเว้นได้ผ่านการสนับสนุนของ BOI ทำให้ยังมีต้นทุนในการผลิตที่ยังสูงอยู่   การจะได้ประโยชน์ในส่วนนี้จะต้องทำระบบบัญชีแบบ job shop เพื่อแยกแยะค่าใช้จ่ายสำหรับการสั่งทำแต่ละครั้ง ซึ่งจะเป็นไปได้หากมีการนำระบบ ERP และ MRP ที่เหมาะสมกับการผลิตจำนวนน้อยมาใช้

