# How to make wearable device to global & Health tech

บันทึกสิ่งที่ฟังจากงาน How to make wearable device to global & Health tech จัดโดยความร่วมมือ NIA + TESA ที่อาคาร NIA ในวันพุธที่ 30 พฤศจิกายน 2559 ต้องขอบคุณวิทยากรจาก Above Creation และ BAESLab ที่มาแชร์ประสบการณ์ในการทำอุปกรณ์ เนื้อหาจะบันทึกตามเฟสของ product development lifecycle ไม่ได้ตามเวลาที่วิทยากรบรรยาย

## เฟส requirement
ขั้นตอนการกำหนดสเปคจะต้องสรุป requirement ให้ชัดเจน เริ่มจากคุณสมบัติที่ต้องการ แล้วแจกแจงรายละเอียดจนได้ตัวเลขที่แน่นอน หากเฟสนี้ทำผิดพลาดก็ล้มได้ทั้งโครงการ ข้อแนะนำจากวิทยากรคือควรเชิญผู้เชี่ยวชาญในวงการที่เป็นเป้าหมาย เช่น เชิญแพทย์ มาร่วมเป็นที่ปรึกษา อีกแนวคิดคือ ไปจ้างบริษัท/ผู้เชี่ยวชาญทางด้าน branding (ค่าใช้จ่ายจะเริ่มตั้งแต่ 300K - 500K) ซึ่งจะไปทำ market research ในเชิงลึกมาให้ หรืออาจจะปฏิเสธไปเลย (แปลว่า product เรามีปัญหาจนเขาไม่อยากรับ) ประเด็นที่ต้องทำตอนทำ requirement คือ
1. ทดสอบด้วยการประเมินรายการใน requirement ว่าทำจริงได้ไหม มีการยกตัวอย่างว่าการออกแบบนาฬิกาจะต้องประเมินขนาดและอายุใช้งานแบตเตอรีเป็นไปได้ไหม ขนาดของ PCB จะทำเคสให้ไปเชื่อมกับสายได้ไหม
2. จัดทำสูตรการผลิต = วิธีการทดสอบว่าผลิตภัณฑ์เป็นไปตาม requirement ที่จะถูกนำไปใช้ในขั้นตอน QA

## เฟส design
การออกแบบในส่วนฮาร์ดแวร์ของอุปกรณ์ wearable จะเลือกใช้อุปกรณ์ประเภท SoC ที่รวมหน่วยประมวลผลเข้ากับโมดูลสื่อสาร เพื่อให้มีขนาดเล็ก ในช่วงการออกแบบ PCB ต้องประสานงานให้ดีกับคนที่ออกแบบเคสที่รับผิดชอบการออกแบบ mold สำหรับผลิตเคส เพราะตัวอุปกรณ์เองมีเงื่อนไขของขนาดที่จำกัดมาก และยังต้องใส่แบตเตอรีเข้าไปอีก ในส่วนเฟิร์มแวร์ยังคงต้องพึ่งพาภาษา C ในการพัฒนา โดยต้องให้ความสำคัญกับเงื่อนไขการประหยัดพลังงาน (sleep mode) และต้องทำส่วนการสุ่มวัด/ประมวลผลให้แม่นยำ จึงเลือกใช้ RTOS ที่พัฒนาขึ้นเองเพื่อให้ทำงานได้ตามสเปคที่กำหนดไว้ 
การออกแบบผลิตภัณฑ์ wearable นอกจากจะต้องพิจารณาในส่วน standard ทางไฟฟ้า เช่น FCC CE ยังต้องไปเช็คในส่วนวัสดุที่ไม่ทำอันตรายกับผิวด้วย แม้ว่าทาง กสทช. หรือ สมอ. จะไม่แคร์ในส่วน FCC/CE สำหรับอุปกรณ์ที่ใช้ Bluetooth แต่ตอนทำ mobile app ที่ส่งไป App Store ของ Apple จะถูกสอบถามและให้ส่งอุปกรณ์ไปตรวจสอบด้วย การมี FCC จึงกลายเป็นเงื่อนไขสำคัญของอุปกรณ์ wearable เพราะคงต้องมี mobile app คู่ไปด้วย ข้อแนะนำคือ อาจเลือก component-off-shelf ที่ผ่าน FCC/CE อยู่แล้ว ทำให้สามารถอ้างได้เลย เพราะค่าใช้จ่ายในการสอบแต่ละครั้งก็ตกแสนกว่าบาท แต่หากเป็นคลื่นความถี่นอกเหนือจาก 2.4GHz การสอบ FCC จะยากและมีค่าใช้จ่ายสูงมากเพราะต้องทดสอบใน chamber เฉพาะ
หากต้องการเอกสาร ISO ให้ไปติดต่อที่ มอก. ทางนั้นจะรับ Xerox เป็นกระดาษให้ ถูกกว่าไปซื้อตัวเอกสารที่เป็น PDF จาก ISO

## เฟส prototype
ประสบการณ์ของวิทยากรกับบริษัทที่รับทำ PCB ในไทยคือ ไม่ดี เพราะช้า (กว่าจะตอบก็เป็นเดือน) ไม่เชี่ยวชาญ (เปิดไฟล์ไม่เป็น) และมีค่าใช้จ่ายสูงกว่า ทำให้ต้องไปติดต่อผู้ผลิต PCB ที่จีน วิธีติดต่อเริ่มจากการ post ใน Alibaba ซึ่งจะมีการตอบกลับจำนวนมาก (แข่งกันเยอะ) จึงต้องใช้การถามตอบเพื่อประเมินทีม support engineer ของแต่ละผู้ผลิตว่ามีความพร้อมแค่ไหน เทคนิคที่แนะนำเช่น ถามแล้วดูว่าตอบเร็วไหม ถามประเด็นทางเทคนิคแล้วดูคำตอบ ถามตอนดึกๆ/วันหยุดแล้วดูว่าตอบไหม เพื่อคัดให้ได้บริษัทที่ทีม support ดี การติดต่อตรงนี้ใช้ภาษาอังกฤษได้ เพราะเป็นเงื่อนไขหนึ่งที่ต้องประเมินอยู่แล้ว

## เฟส production
การจัดทำต้นแบบรวมไปถึงขั้นการผลิตของทั้งสองบริษัทต่างก็ใช้รูปแบบ Contract Manufacturing โดยผ่านทางบริษัทที่รับ PCB ที่เขาจะไปหา partner ในการทำ sourcing, assembly มาให้ แต่สุดท้ายก็ต้องเตรียมเครื่องมือทดสอบไปให้โรงงานที่เซิ่นเจิ่นใช้ รวมทั้งต้องเดินทางไปตรวจสอบเพื่อให้มั่นใจว่าผลิตได้ถูกต้องตามสเปค การผลิตล็อตแรกสำคัญที่สุดจึงต้องตรวจ 100% แล้วค่อยปรับไปใช้เทคนิคการสุ่มตรวจที่เหมาะสม
การเลือกใช้ CM ในจีนแม้จะมีค่าใช้จ่ายถูกกว่า แต่ปัญหาจะไปเกิดตอนเอาของเข้าประเทศ เพราะไม่สามารถ claim ราคาของอุปกรณ์ได้ ตรงจุดนี้ก็ต้องด้นเอาหน่อย เช่น "xิ้วเข้ามา" แต่หากเลือกส่งชิ้นส่วนมาประกอบในประเทศก็เสี่ยงเจอหลายปัญหาทั้งค่าใช้จ่ายและความเสียหายในการขนส่ง ปัญหาการ cliam ความเสียหายว่าเกิดจากใคร รวมทั้งเจอศุลกากรเข้าไปอีก หากจะลดปัญหาด้วยการติดต่อ CM ในเมืองไทยอาจถามจากกลุ่ม sourcing ในเมืองไทย เช่น avnet mouser ได้บ้าง แต่ต้องทำใจเรื่องราคาและมักจะรับผลิตเมื่อของมากกว่า 100K ชิ้น
วิทยากรเตือนด้วยว่าควรเตรียมเงินเผื่อไว้ด้วยเสมอ เพราะการออกแบบผลิตภัณฑ์มักเจอกับเหตุการณ์ที่ทำให้ต้องเสียเงินได้บ่อยๆ

## เฟส marketing 
การทำตลาดในแบบ B2B เช่น BAESLab ที่ไปดีลกับโรงพยาบาลสมิติเวช ชลบุรี จะต้องฝ่าหลายด่าน เริ่มจากทำภาพพจน์ของ business model ให้ผู้บริหารเห็นก่อน ไปสร้างความเข้าใจกับหมอ (ที่มักจะปิดตัวเองและเลือกใช้สิ่งที่เรียนมาหรือเซลล์บอก) และไปลดแรงต้านกับพวกพยาบาล 
ข้อควรระวังอีกอย่างคือ การ discredit จากพวกที่ใช้แบบไม่รู้เรื่อง ที่ไปโพสต์ทาง social network รวมไปถึงการพูดทางสื่อของคนที่เป็น influencer

## เฟส continuation
คีย์สำคัญ 2 ประเด็น
1. **ผลิตภัณฑ์จะดีก็เพราะ QA** การทำ quality assurance จะขึ้นอยู่กับสูตรการผลิตที่ทำในช่วง requirement รวมทั้งคนที่รับผิดชอบ QA ต้องกล้าฟันธงเพื่อให้มีแต่สิ่งที่ดีออกไปขายเท่านั้น
2. **นักพัฒนาไม่อยู่กับเราตลอด จึงต้องทำให้ทุกคนในทีมรับรู้และทำ knowledge management เสมอ** ทั้ง 2 บริษัทต่างให้ product manager เป็นคนที่อ่าน tech report และตรวจสอบการใช้ source control กับเอกสารต่างๆในทุกเฟส ทาง Above Creation ใช้ JIRA conference ส่วนทาง BAESLab เดิมใช้ Blossom แต่เพิ่งเปลี่ยนกลับมา Github เพราะมี tool ทาง project management เพิ่มเข้ามาใหม่ (ZenHub)
ข้อคิดเห็นเกี่ยวกับธุรกิจ embedded
1. ยังมีโอกาสสำหรับนักพัฒนา เพราะตลาดของการเกษตรและผู้สูงอายุยังคงต้องการอุปกรณ์อัตโนมัติที่ช่วยลดภาระ ในราคาที่ยอมรับได้อยู่ นักพัฒนาอาจเลือกใช้ช่องทาง social network เช่น FB ในการทำตลาดได้
2. ประเทศไทยไม่ค่อยมีเวทีสำหรับ HW engineer เท่าไร เพราะตลาดงานเล็กเกินไป แต่เครื่องมือและความรู้สำหรับการเริ่มต้นจะหาได้ง่ายขึ้นเมื่อเทียบสมัยก่อน
3. รูปแบบธุรกิจประเภท design firm ยังคง ok อยู่ แต่ให้เลือกไปผลิตที่เซิ่นเจิ้นก่อน (รอให้ฝั่ง electronics ในไทยเกือบเจ๊งจนต้องปรับตัว) 
4. หากอยากเริ่มทำอะไรบ้าง ให้เริ่มจาก Arduino และ ThaiEasyElec (ไม่ได้โฆษณา แต่วิทยากรในงานพูดแบบนี้จริงๆ  :))
