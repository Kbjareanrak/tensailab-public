# Business with IoT

บันทึกจากการฟัง **จุดประกายสร้างธุรกิจด้วย IoT** ที่ co-working space ของอาคารสำนักงานใหญ่ SME Bank ในวันที่ 2 กุมภาพันธ์ 2560    กิจกรรมนี้จัดโดย innovation center ที่เป็นความร่วมมือระหว่าง SME bank และสถาบันเทคโนโลยีพระจอมเกล้าลาดกระบัง เพื่อผลักดันให้เกิดการเติบโตของธุรกิจ IoT ที่สามารถเชื่อมต่อโดยตรงเข้ากับแหล่งเงินทุน   กิจกรรมนี้ได้เชิญ **คุณธันยวัฒน์ จิตติพลังศรี** ผู้ช่วยผู้จัดการบริษัท Saijo Denki มาเล่าถึงการทำนวัตกรรมของเครื่องปรับอากาศ และ **คุณเขมินทร์ คงจำเนียร** co-founder ของ Drivebot ซึ่งเป็น startup ที่ใช้ crowdfunding มาระดมทุนผลิตอุปกรณ์เชื่อมต่อระบบ OBD-II ของรถยนต์เพื่อช่วยแก้ปัญหาเบื้องต้นให้กับคนที่ไม่รู้เรี่องเครื่องยนต์   ธุรกิจทั้งสองรูปแบบนี้แม้จะต่างกันในแง่ business model แต่ก็ใช้เทคโนโลยี IoT มาสร้างจุดขายที่เป็นนวัตกรรมเพื่อแก้ปัญหาให้กับคนจำนวนมาก   การบันทึกนี้จะเรียบเรียงจากแนวคิดสำคัญที่ทั้งสองท่านได้เล่าให้ฟังในกิจกรรม

## เส้นทางของนวัตกรรมในเครื่องปรับอากาศ Saijo Denki

### การสร้างแบรนด์เริ่มจากคุณภาพแล้วจึงเป็นความแตกต่างจากคู่แข่งในตลาด
ธุรกิจเครื่องปรับอากาศของ Saijo Denki เริ่มจากเป็นโรงงานเล็กๆที่ผลิตเครื่องปรับอากาศตามการประมูลงานจึงมียอดขายไม่แน่นอน จึงมองที่จะสร้างแบรนด์เป็นของตัวเองตั้งแต่ 30 ปีก่อน   ช่วงแรกของการสร้างแบรนด์จึงเริ่มจากการจัดหาชิ้นส่วนที่มีคุณภาพจากประเทศญี่ปุ่นมาทดแทนชิ้นส่วนในประเทศที่ยังไม่มีคุณภาพ จึงได้อาศัยความตั้งใจจริงไปร่วมมือกับ Denki Shouji ที่ทำธุรกิจtrading (จัดหาชิ้นส่วนให้กับภาคอุตสาหกรรม) ร่วมกันเปิด Saijo Denki เพื่อจัดหาชิ้นส่วนมาผลิตเครื่องปรับอากาศในประเทศไทย   หลังจาก Denki Shouji ได้ส่งมอบจึงได้กลายมาเป็นธุรกิจ Saijo Denki ที่เป็นธุรกิจคนไทย 100% ในปัจจุบัน 

การทำเครื่องปรับอากาศที่มีคุณภาพเพียงอย่างเดียวไม่สามารถแข่งขันได้ในตลาดที่มีผู้ประกอบการต่างชาติจำนวนมาก ซึ่งหากต้องไปแข่งขันทางด้านราคาก็จะกลายเป็นการทำให้ธุรกิจไม่เติบโต  Saijo Denki จึงได้ผลักดันการสร้างนวัตกรรมเป็นจุดขายมาตลอด โดยเริ่มจากการสร้างจุดเด่นในแง่การประหยัดพลังงานจนกลายเป็นลำดับ 1 ของทั้งในประเทศไทยและสิงคโปร์   อย่างไรก็ตาม การใช้การประหยัดพลังงานเพียงอย่างเดียวยังไม่เพียงพอต่อการแข่งขันในระดับสากล จึงได้มองที่จะสร้างนวัตกรรมที่ตอบโจทย์ให้กับลูกค้าโดยอาศัยความคล่องตัวของธุรกิจที่ยังมีขนาดเล็ก จึงได้นำมาสู่การใช้เทคโนโลยี IoT ที่ใช้สมาร์ตโฟนเชื่อมต่อกับเครื่องปรับอากาศเพื่อทั้งอำนวยความสะดวกและลดการใช้พลังงาน   การผลักดันในแง่นวัตกรรมอย่างต่อเนื่องส่งผลให้ในปี 2559 ที่ผ่านมามียอดขายเพิ่มขึ้น 30% มีการจดสิทธิบัตร 20 ฉบับ รวมทั้งสามารถส่งออกเครื่องปรับอากาศไปขายที่ประเทศญี่ปุ่น ซึ่งอาจกล่าวได้ว่าเป็นความสำเร็จอย่างมากเพราะเป็นตลาดที่มีเทคโนโลยีรวมทั้งความคาดหวังในแง่คุณภาพในระดับที่สูงมาก

### การทำนวัตกรรมต้องติดดินและมุ่งมั่น
แผนก R&D ของ Saijo Denki มีทีมงานอยู่ประมาณ 40 คนซึ่งจัดได้ว่ายังเล็กเมื่อเทียบกับแผนก R&D ของบริษัทเครื่องปรับอากาศระดับโลก แต่การผลักดันให้ทีมงานมีนิสัยที่มุ่งมั่นในการค้นคว้าสิ่งใหม่ๆ ทำให้ได้ผลงานที่ก้าวนำผู้ประกอบการในระดับโลก   มุมมองของ Saijo Denki ต่อ **นวัตกรรม** คือ **ความแตกต่างที่มีประโยชน์** จึงได้กำหนดแนวทางในการค้นคว้าให้กลายมาเป็นนวัตกรรมที่จับต้องได้คือ

* คนทำต้องติดดิน หมายถึง ต้องใกล้ชิดกับลูกค้า เข้าใจปัญหา
* อย่ากลัวหากจะทำผิดเพราะการสร้างสิ่งใหม่ๆจะเริ่มจากความผิดพลาดก่อนเสมอ แต่ต้องควบคุมความผิดพลาดนั้นให้จบได้แต่เนิ่นๆโดยใช้แนวคิดของการผลิตด้วยการสร้างเครื่องทดสอบก่อน
* การบริหารนวัตกรรมจะเริ่มจาก concept แล้วจึงอาศัยทีมงานเปลี่ยนให้เป็นชิ้นงานที่ทำงานได้จริง จึงต้องเสริมสร้างทีมงานอย่างต่อเนื่องให้มีทักษะและประสบการณ์ในการทำงาน
* ต้องมองการ educate ลูกค้าให้เข้าใจถึงประโยชน์ของการมีนวัตกรรมด้วย เพราะหากไม่สามารถสร้างช่องทางขายได้ ตัว dealer (พ่อค้าคนกลาง) ก็จะมองแต่การกดราคาผลิตภัณฑ์ให้มีกำไรเท่านั้น
* เมื่อตัวเองมีขนาดเล็กให้ focus การทำ R&D ทีละเรื่อง   เส้นทางของนวัตกรรมของ Saijo Denki เริ่มจากการใช้ความรู้ต่อยอดจากธุรกิจเครื่อง **ฟอกอากาศ** จากนั้นจึงมุ่งเน้นในเรื่อง **การประหยัดพลังงาน** ด้วยการเห็นถึงเครื่องปรับอากาศเป็นส่วนหลักในบิลค่าไฟฟ้า แล้วจึงค่อยเริ่มส่วนของ **smart** ในช่วงหลายปีที่ผ่านมา 

การคิดค้นของ Saijo Denki จะมุ่งเน้นให้เป็นที่ 1 จึงต้องทำในหลายๆเรื่องทั้งในด้าน reverse engineer (ซื้อเครื่องยี่ห้ออื่นมาแกะดูการทำงาน) การสืบค้นจากสิทธิบัตร และการระดมความคิดของทีมงาน โดยจะทำร่วมไปกับแผนกอื่นๆในบริษัท เช่น การผลิต (ของใหม่ที่ผลิตไม่ได้ ไม่มีความหมาย) การตลาด (ของใหม่ที่ไม่มีใครอยากได้ ผลิตมาขายไม่ได้)   การรักษาคนในทีมงานให้ยังมุ่งมั่นได้จึงเป็นภาระหลักของผู้บริหารที่ดูแลหน่วยงานนี้

### หากคิดจะเริ่มทำนวัตกรรม IoT ตอนนี้ อาจเรียกได้ว่าช้าไปแล้ว
ในวงการเทคโนโลยี หากมี keyword อะไรที่โดดเด่นขึ้นมา หรือมีผลิตภัณฑ์ออกสู่ตลาดแล้ว ย่อมแสดงว่ามีผู้ประกอบการจำนวนมากได้เริ่มต้นคิดค้นผลิตภัณฑ์ไปแล้ว  การคิดค้นนวัตกรรมจึงไม่สามารถคิดแค่ว่าจะดีกว่าคู่แข่งแค่ 1 เรื่องได้ ต้องคิดไปหลายๆชั้น เพราะในระหว่างที่เราคิดค้น คู่แข่งก็อาจกำลังคิดในเรื่องเดียวกันอยู่แต่ล่วงหน้าไปแล้ว   ตัวอย่างเช่นคำว่า smart หาก Saijo Denki ยังยึดติดอยู่ที่การควบคุมการทำงานด้วยโมไบล์แอพพลิเคชันจากที่ไหนก็ได้ ก็จะถูกผลิตภัณฑ์จากผู้ประกอบการอื่นมาแข่งขันได้ทันที   นวัตกรรมของ Saijo Denki จึงยึดแนวคิด **smart + engineer** โดยอาศัยการเข้าถึงข้อมูลระดับการทำงานขององค์ประกอบต่างๆ (fan coil, compressor, inverter) เพื่อให้บริการที่ตอบปัญหาต่างๆที่เป็น **pain point** (ค่าไฟเท่าไร มีอะไรเสีย แอร์เย็นไม่ทันใจ)  ของลูกค้าได้   ฟีเจอร์ของเครื่องปรับอากาศ Saijo Denki ที่เป็นจุดแตกต่างจึงมีหลายระดับ โดยอาศัยโมไบล์แอพพลิเคชันเป็นช่องทางสื่อสารกับลูกค้า

* ตัวเครื่องปรับอากาศจะเชื่อมต่อกับ WiFi ไปยังระบบ cloud computing ของบริษัท ทำให้ลูกค้าสามารถควบคุมสั่งการได้จากทุกที่ และทางบริษัทเองก็ได้ข้อมูลของการใช้งาน
* แสดงสถานะการทำงานของเครื่องปรับอากาศในส่วนต่างๆ หากมีปัญหาในส่วนไหนก็จะรายงานส่วนนั้นให้ลูกค้ารับทราบและตัดสินใจซ่อมได้  ทำให้ไม่ต้องกลัวว่าช่างซ่อมจะมาเปลี่ยนอะไหล่ที่ไม่จำเป็น
* แสดงสถานะการใช้พลังงานไฟฟ้า และให้เลือกปรับโหมดในการทำความเย็นได้ เช่น ประหยัดพลังงาน
* สามารถสั่งเปิดเครื่องปรับอากาศโดยอัตโนมัติเมื่อเข้าใกล้ที่พัก หรือเทคนิค geofence ซึ่งคิดขึ้นสำหรับลูกค้าในประเทศที่มีอากาศร้อน เช่น กลุ่มตะวันออกกลาง จึงอยากให้เครื่องปรับอากาศเริ่มทำความเย็นก่อน

การที่ Saijo Denki สามารถนำเสนอฟีเจอร์ต่างๆนี้ได้ เพราะเป็นผู้ประกอบการที่ทั้งคิดค้นและผลิตชิ้นส่วนต่างๆมาตลอด จึงมีความเข้าใจถึงระบบความเย็น วงจรอิเล็กทรอนิกส์ และการใช้ไฟฟ้าในระบบปรับอากาศ

### ต้นทุนจริงของนวัตกรรมไม่ได้อยู่ที่ค่าจ้างคน แต่อยู่ที่การควบคุมปัญหาที่เกิดขึ้น
การสร้างนวัตกรรมจะต้องอาศัยทีมงานที่ศึกษาปัญหา สืบค้นข้อมูล คิดค้นเทคนิค และสร้างต้นแบบ จึงพึ่งพาพื้นความรู้ ทักษะ และประสบการณ์ของแต่ละคนในทีมงานเป็นอย่างมาก ทำให้การที่บุคลากรในทีม R&D ลาออกแม้แต่คนเดียวก็เป็นความสูญเสียอย่างมาก   การที่จะจ้างคนมาทำ R&D อย่างต่อเนื่องจึงเป็นค่าใช้จ่ายหนึ่งขององค์กรที่อยากสร้างนวัตกรรม แต่ค่าใช้จ่ายนี้เป็นส่วนน้อยมากหากเทียบกับปัญหาที่เกิดขึ้น หากผลิตภัณฑ์ที่ยังมีปัญหาผ่านจากขั้นตอนการสร้างต้นแบบ (หลักแสนถึงล้าน) -> ขั้นการ pre-production (หลักหลายล้าน) -> ขั้นการผลิต (เป็นหลักสิบหรือร้อยล้าน) และแย่ที่สุดคือไปสร้างปัญหาให้กับลูกค้า   ตัวอย่างของธุรกิจระดับโลกที่พลาดจากขั้นการออกแบบไปจนถึงลูกค้าต้องเรียกคืนผลิตภัณฑ์หรือถูกฟ้องร้องจนเสียหายเป็นหลักพันล้านเหรียญสหรัฐก็มีอยู่หลายกรณี ทาง Saijo Denki ก็ระวังในประเด็นพวกนี้จึงพยายามให้แผนก R&D ประสานงานกับแผนกอื่นๆตลอดเวลา เพื่อให้ผลิตภัณฑ์ที่มีปัญหาจบลงแค่ในแผนกตัวเอง

คุณสมบัติของนวัตกรที่สามารถสร้างของที่ใช้งานได้จริง มีประโยชน์ต่อลูกค้าสรุปได้คือ เห็นปัญหา ขยันที่จะสืบค้นและคิดให้รอบ มีวินัยในการทำงานร่วมกับผู้อื่น ประหยัดและเข้าใจหลักการต้นทุน และทำงานร่วมไปกับกระบวนการขององค์กรร่วมกับผู้อื่นได้   การสร้างคนที่จะเป็น **นวัตกร** คงไม่สามารถใช้การอบรมเพื่อสอนให้ทำหน้าที่ได้ ทาง Saijo Denki จึงใช้แนวทางในการสร้างวัฒนธรรมหน่วยงาน R&D ดังนี้

* **inspire** ส่งเสริมให้คนที่คิดค้นได้ภูมิใจกับผลงาน ยิ่งคิดค้นยิ่งมั่นใจ ย่อมแสดงว่าเป็นนวัตกรรมที่มาถูกทางแล้ว
* **self-review** พยายามให้คนคิดได้มองผลงานตัวเองเพื่อหาจุดปัญหา เพราะคนที่ทำ R&D มักเพ้อเจ้อว่าผลงานตัวเองนั้นสุดยอดได้ง่ายๆ  วิธีที่ทำอยู่คือ การให้นั่งสมาธิด้วยเวลาสั้นๆทุกวันเพื่อให้ขจัดความคิดเห็นส่วนตัว และมีสติในการมองสิ่งที่ทำอยู่มากขึ้น
* **no evil** ไม่มีผลงานที่ไม่ดี เพราะการสร้างสิ่งใหม่ๆย่อมเริ่มจากความผิดพลาด ให้มองเสียว่าความผิดพลาดนั้นเป็นส่วนหนึ่งของการเรียนรู้จะไม่ทำแนวทางที่ผิดอีกในอนาคต ย่อมถือเป็นผลลัพธ์สำคัญ 
* **no god** ไม่มองว่าคนไหนในทีมงาน R&D มีความโดดเด่นกว่าคนอื่น เพราะการทำงานจนสำเร็จย่อมเกิดจากความร่วมมือและประสบการณ์ของทั้งองค์กรที่มาร่วมกัน
* **discipline** คนในแผนก R&D ของ Saijo Denki ต้องปฏิบัติตามระเบียบขององค์กร เช่น มาทำงาน 8 โมงเลิก 5 โมงเหมือนกันคนในแผนกอื่นๆ ไม่มีสิทธิประโยชน์เหนือกว่า เพราะการสร้างต้นแบบของนวัตกรรมได้ ไม่ได้จบลงแค่นั้น เพราะยังต้องไปดำเนินการต่อกับฝ่ายการผลิต ฝ่ายคุณภาพ ฯลฯ กว่าจะได้เป็นผลิตภัณฑ์ที่ออกขายจริง  การปฏิบัติตนเช่นเดียวกับแผนกอื่นๆย่อมนำไปสู่การประสานงานที่ดีกว่า

### การสร้างนวัตกรรมจะยิ่งทำให้ต้นทุนลดลงและกำไรมากขึ้น
ผลประกอบการของ Saijo Denki ในปี 59 มียอดขายเพิ่มขึ้น 30 % แต่กลับมีกำไรเพิ่มขึ้นมากกว่า 30 % เนื่องจากใช้นวัตกรรมเป็นจุดขาย ไม่ได้เลือกที่จะใช้การแข่งขันด้านราคากับคู่แข่ง   ประโยชน์ของการทำนวัตกรรมไม่ได้จบลงที่ผลิตภัณฑ์ที่ดีกว่าคู่แข่ง เช่น การที่ Saijo Denki เลือกใช้ **smart app** มาเป็นจุดขาย ทำให้มีสื่อรูปแบบต่างๆมานำเสนอข่าวให้ ทำให้ได้ประโยชน์ในแง่การตลาด  นอกจากนี้ความเกี่ยวข้องกับเทคโนโลยี IoT ทำให้ข่าวในไทยไปถึงบุคคลระดับโลกเช่น Michael Dell ซึ่ง tweet ข่าวของเครื่องปรับอากาศ Saijo Denki เลยกลายเป็นการตลาดระดับโลกแบบไม่ต้องจ่ายเงิน  ยุคนี้เป็นช่วงเวลาที่ดีมากสำหรับการผลักดันนวัตกรรม เพราะมีช่องทางข่าวจำนวนมากอยากวิ่งมาทำข่าวเรื่องพวกนี้ รวมทั้งหน่วยงานภาครัฐก็อยากจะชวนไปเปิดตัวหรือให้สิทธิประโยชน์หลายๆอย่างอยู่แล้ว

การทำนวัตกรรมของ Saijo Denki ยังเน้นอยู่ที่ผลิตภัณฑ์ แต่ได้วางไว้แล้วว่าจะขยายไปเรื่อยๆ เพราะนวัตกรรมสามารถทำได้ในหลายบริบทตั้งแต่

* Product
* Service
* Process
* Business model

ตัวอย่างเช่น smart app ของ Saijo Denki จะเชื่อมต่อกับ cloud computing ของตัวเอง ซึ่งมีผู้ประกอบการบางเจ้าได้มาคุยว่าจะมาใช้งานร่วม ซึ่งจะทำให้เกิดการขยายไปสู่ service หรือ business model อื่นๆได้ในอนาคต

### หากแค่อยากรวย ไปลงทุนในตลาดหุ้น ซื้อคอนโด หรือ Forex ดีกว่า

## เส้นทางของนวัตกรรมของ Drivebot

### ปัญหาเริ่มจากคนใกล้ตัวที่มีแนวโน้มของตลาดที่ดี
ก่อนจะมาเป็น Drivebot ทีม co-founder ก็เริ่มมารวมกันทำธุรกิจในหลายๆอย่างอยู่ แต่ยังไม่มีอะไรที่เข้าที่เลย   จุดที่สร้างประกายให้กับทีม co-founder คือ แฟนของหนึ่งใน co-founder มีรถที่มักจะมีปัญหา เลยโทรมาถามบ่อยๆหรือไม่ก็โทรไปถามคุณพ่อ   ประเด็นนี้เลยถูกยกขึ้นมาถกกันว่า คนในยุคนี้ที่มีรถขับมักจะไม่รู้เรื่องเกี่ยวกับเครื่องยนต์กลไก มักจะพึ่งพาศูนย์บริการหรืออู่ในการดูแล แต่หากไปเกิดปัญหากลางทางก็ต้องโทรไปถามคนที่คิดว่ารู้ ซึ่งก็ยากที่จะอธิบายให้เข้าใจว่าจะแก้ไขปัญหาเฉพาะหน้าอย่างไร   สุดท้ายก็ต้องโทรไปเรียกช่างจากอู่มาดู ซึ่งก็มีภาพพจน์ว่าจะถูกโก่งราคาหรือซ่อมแล้วมีปัญหาทีหลัง   ทางทีม co-founder ที่ประกอบไปด้วยทั้งคอมพิวเตอร์และเครื่องกลจึงมองเป็นโอกาสที่จะเข้าสู่ตลาดของคนที่มีรถ แต่ไม่รู้วิธีการแก้ไขปัญหาเบื้องต้นที่เป็นตลาดที่มีขนาดใหญ่ จึงได้รวมกันในปี 2013 ที่จะออกแบบและสร้างตัว Drivebot ที่จะมาปลั๊กเข้ากับหัวต่อ OBD-II ที่เป็นมาตรฐานของรถยนต์ส่วนบุคคลในช่วง 10 ปีที่ผ่านมา ทำให้สามารถอ่านสถานะความผิดปกติได้จากรหัส Check Engine Lamp ต่างๆ   จุดขายของ Drivebot คือ การแปลความหมายของรหัส error ต่างๆที่อ่านได้ เป็นข้อความที่อธิบายปัญหาและแนะนำวิธีในการแก้ไขเบื้องต้น

### จุดเริ่มต้นของนวัตกรรมคือ การหาแหล่งเงินทุน
นวัตกรรมของ Drivebot คือ การเปลี่ยนแนวคิดของคนขับรถทั่วไปที่เดิมจากโทรถามคนรู้จักหรือช่างของอู่ เป็นการอ่านข้อมูลจาก mobile app ที่เข้าใจง่ายขึ้นและรู้ว่าควรดำเนินการอย่างไร   แนวคิดของ Drivebot เชื่อมต่อ OBD-II ผ่าน Bluetooth เข้ากับสมาร์ตโฟนผ่านการถกมาแล้วจากหลายๆแนวทาง เช่น เป็น app เท่านั้น เป็น call center ซึ่งแม้จะมีอุปกรณ์ที่วางขายอยู่ในท้องตลาดแต่ก็มุ่งไปที่ตลาดของคนที่รู้จักเครื่องยนต์เป็นอย่างดีแทน   ฟีเจอร์ของ app แบ่งออกเป็น 4 ส่วน

* assist แสดงสถานะของระบบเครื่องยนต์ และให้ข้อแนะนำในกรณีเกิดปัญหา
* trip log ที่บันทึกข้อมูลการขับขี่แต่ละครั้ง เช่น ระยะทางและการใช้น้ำมัน ทำให้สามารถประเมินพฤติกรรมการขับขี่และเส้นทางได้
* warning เตือนการเข้าศูนย์หรือบำรุงรักษา
* information ให้ข้อมูลเกี่ยวกับเครื่องยนต์สำหรับผู้ที่มีความรู้เกี่ยวกับกลไก


การสร้างเป็น connected device จะทำให้สามารถผูกให้ลูกค้าใช้อุปกรณ์ของ drivebot เท่านั้น แต่ก็มีปัญหาที่ต้องหาเงินลงทุนไปให้กับผู้ผลิตเพื่อประกันการสั่งทำขั้นต่ำ   ดังนั้นทีม co-founder จึงได้ทำต้นแบบแล้วไประดมทุนจาก Indiegogo ที่เป็นเว็บไซต์ crowdfunding ระดับโลก ซึ่งยังเปิดช่องให้กับผู้ประกอบการ startup ในไทยอยู่ (kickstater ต้องเป็นธุรกิจที่จดทะเบียนในประเทศที่กำหนด รวมทั้งยังรับ Paypal จากคนไทย)    การระดมทุนใน Indiegogo ประสบความสำเร็จจากเป้าหมายที่ $35k กลับได้มาถึง $112k

### การได้รับการลงทุนจาก Indiegogo เป็นแค่จุดเริ่มต้นของธุรกิจ
ธุรกิจที่ใช้ช่องทาง crowdfunding มีอยู่หลายรูปแบบ โดยอาจขายต่อเนื่องหลังจากจบแคมเปญไปแล้ว หรืออาจขายเฉพาะช่องทาง crowdfunding เท่านั้น   สำหรับ Drivebot มองการระดมทุนผ่าน crowdfunding เหมือนกับ **ช่องทางขายแบบ pre-order** และเป็น **แคมเปญการตลาด** ที่จะส่งไปถึงทั่วโลกได้   ดังนั้นการเตรียมทีมงานก่อนเริ่ม crowdfunding จึงต้องมีครบทุกมิติเหมือนกับการทำธุรกิจ 

* **Development** ที่ทำต้นแบบที่ทำงานได้และมี design
* **Marketing** ที่พยายามกระจายข่าวไปสู่สื่อในช่องทางต่างๆ เพราะต้องไปแข่งขันกับแคมเปญจำนวนมากในเว็บไซต์ crowdfunding
* **Finance** ที่มอง cash flow ของการทำธุรกิจ
* **Manufacturing** ที่ประสานงานกับโรงงานที่จะผลิตเมื่อมีการปิดแคมเปญ
* **Logistics** ที่มองหาช่องทางที่เหมาะสมในการส่งของไปให้ลูกค้า

ทางทีมงาน Drivebot เองก็เจอปัญหาไปพอสมควรในการหาโรงงานที่ผลิตให้ได้ตามต้นแบบ ซึ่งสุดท้ายก็ไปเลือกโรงงานในประเทศจีนเนื่องจากราคาต่ำกว่า คุณภาพดีกว่า และสามารถส่งของไปยังลูกค้าทั่วโลกได้   หลังจากจบแคมเปญ ทางทีมงานได้สั่งผลิตไป 2,000 ชิ้นเพื่อส่งให้ pre-order แต่ก็ไปเจอปัญหาการประสานงานกับโรงงานจนของขาดช่วงไปพักใหญ่ ซึ่งเป็นปัญหาจากทีมงานที่เล็กเกินไปทำให้คนที่มารับผิดชอบ manufacturing ยังทำได้ไม่เต็มที่

### สภาพแวดล้อมคือตัวช่วยสำคัญของ startup
ทีมพัฒนา Drivebot เริ่มทำงานด้วยการเข้าไปใช้พื้นที่ co-working space ซึ่งกลายเป็นข้อดีว่าหลายครั้งที่ติดปัญหาทางเทคนิค ก็สามารถไปขอความช่วยเหลือหรือคำแนะนำจากเพื่อนๆที่อยู่ในพื้นที่เดียวกัน   นอกจากนี้ พื้นที่ co-working space ก็ยังมีชาวต่างชาติมาทำงานอยู่ด้วย ทำให้สามารถช่วยดูให้เรื่องเนื้อหาของแคมเปญที่จะไป crowdfunding ได้ด้วย

## ข้อคิดเห็นจากการฟัง
สิ่งที่น่าสนใจเกี่ยวกับวิทยากรจากรูปแบบธุรกิจที่แตกต่างกัน คือ แนวทางของนวัตกรรม กลับมีความคล้ายกันอย่างมากทั้งเครื่องปรับอากาศและรถยนต์

1. ต่างเป็นผลิตภัณฑ์ที่มี lifecycle ยาว ทำให้การซ่อมบำรุงและอะไหล่เป็นสิ่งที่จำเป็น แต่ภาพพจน์ของลูกค้ากลับไม่ค่อยดีนักกับการแก้ปัญหาด้วยช่าง
2. พลังงานเป็นสิ่งที่ลูกค้ากังวลใจในการใช้ แต่ก็เลิกใช้ไม่ได้ เลยต้องพยายามหาทางประหยัด
3. ข้อมูลและหลักการทำงานเป็นสิ่งที่คนทั่วไปไม่รู้ ใช้เป็นอย่างเดียว และไม่คิดจะอ่านคู่มือ

หากมองไปในผลิตภัณฑ์อื่นๆที่อยู่รอบๆตัวเรา น่าจะเห็นได้ว่ามีอีกหลายตัวที่อยู่ในรูปแบบเดียวกัน ซึ่งหมายถึงโอกาสทางการตลาดจากฟีเจอร์ของ connected device กับ mobile app ที่จะช่วยให้เกิดเป็นนวัตกรรมได้


