# Thai EV Talk

บันทึกการเข้าร่วมฟังกิจกรรม **รถยนต์ไฟฟ้าของคนไทย กับก้าวใหม่ของยานยนต์ไฟฟ้าไทย** จัดโดยความร่วมมือระหว่าง NIA TESA และ TRF ที่อาคาร NIA ในวันพุธที่ 18 มกราคม 2560  กิจกรรมนี้ได้เชิญ ดร.วีระเชษฐ์ ขันเงิน และคุณมานพ ธรรมสิริอนันต์ ที่เป็น 2 คนจากผู้ก่อตั้ง VERA Automotive ซึ่งได้เปิดตัวรถยนต์ไฟฟ้า VERA V1 ด้วยแบรนด์ของคนไทยมาอธิบายถึงแนวคิดเบื้องหลังของธุรกิจ   รูปแบบของการบันทึกจะสรุปเฉพาะประเด็นทางวิศวกรรม เพราะรายละเอียดต่างๆของตัวรถควรไปดูจากเอกสารอย่างเป็นทางการของบริษัท

## แนวคิดของธุรกิจ
### การดำเนินธุรกิจแบบ factory-less
การดำเนินธุรกิจยานยนต์แบบดั้งเดิมจะต้องลงทุนหลักหลายพันล้านบาท เพราะต้องลงทุนโรงงานที่ต้องครอบคลุมหลายส่วนมาก จึงเป็นไปไม่ได้สำหรับผู้ประกอบการไทยที่อยากลงทุนผลิตรถยนต์ไฟฟ้าจะเดินตาม เช่น การลงทุนโรงงานสำหรับผลิตตัวถังก็เป็นหลักพันล้านบาทแล้ว  แนวคิดของ VERA Automotive จึงเลือกแนวคิดแบบ factory-less ที่ไม่มีโรงงาน แต่จะไปเน้นในส่วนการออกแบบที่สร้าง IP เป็นผลงานแทน   การจดทะเบียนจึงได้เลือกระบุประเภทธุรกิจในรูปแบบของ embedded system แล้วใช้การประสานงานกับผู้ผลิตในประเทศจีนในการร่วมกันออกแบบและผลิตแทน โดยรายได้ของธุรกิจจะเกิดจากองค์ความรู้ของการออกแบบที่เหมาะสมกับประเทศไทย (กฏหมาย/สภาพแวดล้อม/โอกาสทางการตลาด) รวมถึงความสามารถด้านซอฟต์แวร์ที่เพิ่มความอัจฉริยะแทน

### ธุรกิจแบบ IP ในอุตสาหกรรมยานยนต์
หนึ่งในผู้ก่อตั้งคือ ดร.มานพ เป็นผู้ก่อตั้งบริษัท Silicon Craft ซึ่งดำเนินธุรกิจแบบ fabless เพื่อออกแบบชิพ RFID แล้วส่งไปผลิตที่ประเทศจีนก่อนออกขายไปทั่วโลก   ตลาดของบริษัทได้เติบโตขึ้นทุกปีด้วยแนวคิดความเก่งในตลาดเฉพาะทาง โดยเน้นการออกแบบแอนะล็อกทำให้สามารถมีประสิทธิภาพที่โดดเด่นและแข่งขันได้กับผู้ผลิต RFID ระดับโลก เช่น Texas Instruments   โอกาสทางธุรกิจของ Silicon Craft เป็นไปได้เนื่องจากการมีโรงงานในประเทศจีนที่สามารถผลิตชิพคุณภาพสูงด้วยราคาต่ำ ทำให้ไม่ต้องลงทุนก่อตั้งโรงงานเอง แล้วไปเน้นการสร้าง IP ของการออกแบบด้วยตัวบุคลากรขององค์กรแทน   ในกรณียานยนต์ไฟฟ้า โอกาสทางธุรกิจของการสร้าง IP แล้วไปใช้ฐานการผลิตของประเทศจีนเป็นไปได้ เนื่องจากตลาดของประเทศจีนจะเป็นแบบพวงมาลัยซ้าย เน้นผลิตขายในประเทศด้วยราคาต่ำ ทำให้เลือกใช้แบตเตอรีตะกั่วกรดที่ราคาถูกและประสิทธิภาพด้านพลังงานต่ำ ซึ่งไม่สอดคล้องกับตลาดในประเทศไทยและบางประเทศในกลุ่ม ASEAN  กลุ่มผู้ก่อตั้งบริษัทจึงเดินทางไปประเทศจีนเพื่อหาบริษัทที่เหมาะสมและพร้อมจะร่วมกันทำงาน เพื่อเป็นการเปิดตลาดเข้าสู่ ASEAN ที่ทางประเทศจีนก็รับรู้แต่ไม่พร้อมที่จะเข้ามาทำตลาด   ขอบเขตของ IP ที่รวมอยู่ในการออกแบบ VERA V1 คือ การปรับแต่งการวางตำแหน่งขององค์ประกอบต่างๆ เช่น การใช้พวงมาลัยขวา การวางแบตเตอรี 2 ชุดหน้า/หลัง การเลือกมอเตอร์เหนี่ยวนำและส่วนขับเคลื่อน และการเลือกระบบย่อยต่างๆจาก supply chain ของกลุ่มธุรกิจยานยนต์ไฟฟ้า หรือกล่าวได้ว่างานส่วนใหญ่จะเป็นการกำหนด specification ของระบบ   ทั้งนี้หากมองจากลำดับของ design - build - test สิ่งที่ VERA ทำคือ concept design ซึ่งเป็นงานแรกสุดในส่วนของเฟส design ที่ต้องสอดคล้องกับความต้องการของตลาด   

# การออกแบบ VERA V1
## การออกแบบยานยนต์ไฟฟ้าสำหรับประเทศไทย
การออกแบบยานยนต์ไฟฟ้าสำหรับประเทศไทยที่มีปัญหาสภาพแวดล้อมที่ท้าทายเมื่อเทียบกับประเทศจีน ทำให้ต้องมองถึงการทนระดับน้ำท่วมได้ถึง 20 ซม. ซึ่งสายไฟและชิ้นส่วนต่างๆในระดับความสูงนั้นต้องเป็นไปตามความสามารถในการทนน้ำ/ฝุ่น (IP grade) รวมทั้งต้องทำสัญญากับผู้ผลิตเพื่อรับประกันการมีอะไหล่ไว้ 10 ปี   นอกจากนี้การไม่มีสถานีชาร์จอยู่ทั่วไปเหมือนในกลุ่มประเทศยุโรปทำให้เลือกออกแบบให้ประเภท charger on-board ขนาด 16 A ที่สามารถเสียบเข้ากับปลั๊กไฟ 220 V ที่ใช้สาย 2.5 sq.mm. ได้เลย   ผู้ขับขี่จึงสามารถขับแล้วไปชาร์จตรงที่ทำงานได้ หรืออาจไปแวะชาร์จตรงปั๊ม/จุดแวะพักโดยใช้เวลา 1 ชม.จะได้พลังงานกลับมาประมาณ 20% หรือจะชาร์จช่วงกลางคืนจะใช้เวลา 6 ชม.ให้เต็มความจุแบตเตอรี   การเลือกใช้มอเตอร์เหนี่ยวนำขนาด 40 kW ตามกฏหมายไทยสำหรับรถยนต์นั่งส่วนบุคคลประเภท M1 เนื่องจากเป็นมอเตอร์ที่มีความทนทานสูง   ส่วนแสดงผลแบบ intelligent display ก็เป็นอีกชิ้นส่วนที่เป็น IP ร่วมกับผู้ประกอบการในจีน

### การ tradeoff ระหว่างประสิทธิภาพ ความปลอดภัย และต้นทุน
ต้นทุนหลักของยานยนต์ไฟฟ้าคือ แบตเตอรี ซึ่ง VERA เลือกใช้แบตเตอรีแบบลิเธียมไอออนฟอสเฟตที่มีความปลอดภัยสูงแม้จะไม่มีค่า ความจุพลังงาน/น้ำหนัก ดีที่สุด รวมทั้งใช้เคสแบบซีลแบบอัดก๊าสเฉื่อยภายในทำให้มีสภาพที่ทนทานสูงต่อสภาพแวดล้อมแบบประเทศไทย   การเลือกแบตเตอรีที่มีต้นทุนการผลิตสูงทำให้ต้องจำกัดระยะทางที่วิ่งได้ เพื่อไม่ได้ราคาโดยรวมของตัวรถเกิน 1 ล้านบาท จึงกำหนดขนาดไว้ที่ 22 kW.hr (ราคาสามแสนห้า) ซึ่งเมื่อคิดถึงประสิทธิการแปลงพลังงานที่ 6-9 km/kW จะสอดคล้องกับระยะทางประมาณ 180 km ที่เหมาะสมกับตลาดรถยนต์ประเภท city eco car  ผลการทดสอบขับไปกลับระหว่างลาดพร้าวและลาดกระบังพบว่าประสิทธิภาพจะอยู่ประมาณ 9.45 km/kW

### การออกแบบภายใต้ข้อจำกัด
ตลาดรถยนต์ไฟฟ้าของประเทศจีนจะไม่สามารถนำเข้ามาขายได้โดยตรงเพราะติดข้อกฏหมายหลายอย่าง เช่น ขนาดมอเตอร์ รวมทั้งแบตเตอรีตะกั่วกรดที่ผู้บริโภคในไทยไม่ยอมรับ แต่บริษัท VERA ก็ไม่สามารถให้ทางผู้ผลิตจีนออกแบบและผลิตให้โดยเฉพาะได้ เนื่องจากไม่สามารถยืนยันจำนวนการสั่งซื้อได้  การออกแบบและเลือกระบบย่อยต่างๆจึงต้องเลือกจากชิ้นส่วนที่มีอยู่แล้ว ทำให้ยังคงมีรูปลักษณ์ภายนอกที่ยังคงคล้ายกับรถยนต์ไฟฟ้าราคาถูกที่เห็นในประเทศจีน   อย่างไรก็ตาม ดร.อภิชาติ หนึ่งในผู้ก่อตั้งที่มีประสบการณ์ออกแบบ concept car กับผู้ผลิตรถยนต์ระดับโลกกล่าวว่า ช่องทางของวัสดุสมัยใหม่ น้ำหนักเบา ผลิตจำนวนน้อยได้ เช่น kevlar ที่มีผู้ประกอบการในไทย เช่น Cobra ใช้กับผลิตภัณฑ์กระดานโต้คลื่น เป็นอีกช่องทางสำหรับการออกแบบรถยนต์ VERA ในรุ่นถัดๆไปที่จะมีรูปลักษณ์เฉพาะได้

### ซอฟต์แวร์คืออนาคต
ชิ้นส่วนในระบบขับเคลื่อนจะเชื่อมต่อผ่านระบบ CAN bus ซึ่งจะเป็นช่องทางสำหรับผู้ประกอบการในไทยสร้างผลิตภัณฑ์เสริมให้กับ VERA ในอนาคต   ทาง VERA Automotive เองก็มองรูปแบบของฟีเจอร์อัจฉริยะบางอย่าง เช่น การเตือนระยะทาง การจดจำและแนะนำการขับขี่ ว่าเป็นช่องทางที่จะเป็นโอกาสทางการตลาดได้

## การทำตลาดยานยนต์ไฟฟ้า
### การเลือกตลาดเฉพาะที่มีขนาดตลาดเล็ก
รถ VERA V1 จะวางจำหน่ายแค่ 100 คันในปีแรก โดยคาดว่าจะขยายเป็น 500 คันในปีที่สองด้วยการขยายไปที่ตลาดของประเทศอื่นในกลุ่ม ASEAN โดยอาศัยจุดขายว่าเป็นผลิตภัณฑ์ที่ได้รับการยอมรับจากตลาดประเทศไทยแล้ว   การผลิตในเฟสแรกๆจะยังคงเป็น CBU (Completely Built Up) ก่อน หากการยอมรับของตลาดเป็นไปด้วยดีจะปรับไปสู่ CKD (Completely Knocked Down) ที่จะทำให้ภาษีลดลง   อย่างไรก็ตาม ตลาดของการดัดแปลงเครื่องยนต์ไม่ใช่เป้าหมายของ VERA Automotive เพราะไม่สามารถรับรองเรื่องความปลอดภัยและคุณภาพในการติดตั้ง/ประกอบได้

### ตลาดของรถยนต์แบบ fleet
รถยนต์ไฟฟ้ามีจุดเด่นในแง่สิ่งแวดล้อมและการรับรู้ของสังคมของผู้ที่มาจากยุโรป จึงคาดว่าตลาดของรถยนต์แบบ fleet ที่เปิดให้คนมาจองและรับรถไปขับ ไม่ต้องมาซื้อเป็นของส่วนตัวน่าจะเป็นช่องทางที่ผลักดันในปีแรกๆ    ทั้งนี้ ตลาดของยานยนต์ไฟฟ้าจะแตกต่างจากรถยนต์ที่ใช้เครื่องยนต์สันดาป เพราะการเปลี่ยนแปลงอย่างรวดเร็วของชิ้นส่วนอิเล็กทรอนิกส์และซอฟต์แวร์อาจทำให้เกิดตลาดที่มีรอบเวลาของการออกผลิตภัณฑ์เข้าสู่ตลาดที่สั้นกว่า 1 ปีได้   ช่องทางการขายจึงเน้นการขายแบบออนไลน์ ไม่เน้นการเปิดศูนย์รถในพื้นที่ต่างๆ

### บริการต่างๆที่เกี่ยวข้อง
ทางบริษัท VERA Automotive กำลังสรุปรายการชิ้นส่วนเพื่อประสานงานกับบริษัทประกันภัยในการกำหนดกรอบค่าใช้จ่ายในการทำประกันภัย   ตัวรถยนต์ไฟฟ้าจะมีชิ้นส่วนที่น้อยกว่ารถยนต์แบบเครื่องยนต์สันดาปจึงคาดว่าจะมีค่าใช้จ่ายที่ไม่สูงกว่า  ทั้งนี้ชิ้นส่วนจำนวนหนึ่งจะใกล้เคียงกับรถยนต์ที่ใช้ทั่วไป ทาง VERA Automotive จึงมองช่องทางในการร่วมมือกับศูนย์บริการที่ไม่ใช่ของค่ายรถยนต์ในการซ่อมบำรุงชิ้นส่วนทางกล
