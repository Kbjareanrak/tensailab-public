# Making Money with IoT

บันทึกจากการฟัง **รวยได้ด้วย...ธุรกิจดิจิตอลเทคโนโลยี** หรือ **Making Money with IoT** ที่ co-working space ของอาคารสำนักงานใหญ่ SME Bank ในวันที่ 25 มกราคม 2560    กิจกรรมนี้เป็นกิจกรรมแรกของ innovation center ที่เป็นความร่วมมือระหว่าง SME bank และสถาบันเทคโนโลยีพระจอมเกล้าลาดกระบัง โดยการสนับสนุนจาก TESA เพื่อผลักดันให้เกิดการเติบโตของธุรกิจ IoT ที่สามารถเชื่อมต่อโดยตรงเข้ากับแหล่งเงินทุน   การบรรยายได้เชิญ **ดร.วิวัฒน์ วงศ์วราวิภัทร์** CEO ของ InStep Group ที่มีกลุ่มบริษัทสายเทคโนโลยีมากกว่า 10 บริษัทที่ทำธุรกิจกับหลายประเทศชั้นนำ เช่น ญี่ปุนและอเมริกา และ **คุณโอฬาร วีระนนท์** CEO ของ Durian Corp. ที่เป็น hybrid crowdfunding ชั้นนำของประเทศ ซึ่งได้มาถ่ายทอดมุมมองหลากหลายในแง่การทำธุรกิจบนพื้นฐานของเทคโนโลยี IoT  การบันทึกนี้จะถ่ายทอดมุมมองที่แตกต่างกันของวิทยากรทั้งสองท่านจากคำถามของพิธีกร

## IoT คืออะไร
### ดร.วิวัฒน์
เทคโนโลยีของการต่อถึงกันได้หมด ซึ่งเริ่มมานานแล้วจากยุค automation แต่มาบูมในช่วงนี้เพราะทำได้ง่ายจนทุกคนสามารถหาอุปกรณ์ที่ซื้อได้ทั่วไปมาเขียนโค้ดให้ทำงานได้เอง   เทคโนโลยี IoT จะขึ้นอยู่กับรูปแบบการเชื่อมต่อกับเครือข่ายที่แบ่งออกได้เป็นหลายรูปแบบ เช่น wired / wireless โดยการเชื่อมต่อแบบไร้สาย (WAN เช่น 3G/4G, LoRa และ LAN เช่น ZigBee) ได้กลายเป็นเทรนด์หลักในปัจจุบัน   ในขณะเดียวกันการประมวลผลที่เดิมเป็น client/server ก็มีความหลากหลายมากขึ้น เช่น สายรัดข้อมือ fitbit ใช้รูปแบบ dumb device/cloud โดยตัว fitbit จะทำแค่นับก้าวแล้วส่งข้อมูลไปประมวลผลบนระบบคลาวด์ หรือการใช้รูปแบบ edge computing ซึ่งตัวอุปกรณ์จะสามารถประมวลผลได้ในระดับหนึ่ง

### คุณโอฬาร 
The Future Standard = everything will be connected ซึ่งผลิตภัณฑ์และบริการต่างๆที่ออกมาในช่วงนี้ต้องเตรียมหรือทำให้ได้ ไม่เช่นนั้นธุรกิจก็จะกลายเป็นของตกยุคแล้วล้มหายจากไป

## จุดเด่นของเทคโนโลยี IoT
### คุณโอฬาร 
ตัวอุปกรณ์ IoT จะไปแทรกอยู่ในขั้นตอนต่างๆใน supply chain ซึ่งธุรกิจจะได้ข้อมูลที่จะสามารถประมวลผลให้กลายเป็นมูลค่าได้   ธุรกิจจึงต้องเลือกตำแหน่งของ IoT บน supply chain ของตัวเอง เพื่อให้สามารถสร้างมูลค่าตามแนวคิด value chain 

### ดร.วิวัฒน์
ประเด็นที่ควรเข้าใจคือ IoT เป็นเทคโนโลยีแบบ enabler ซึ่งตัวมูลค่าจริงจะไปเกิดกับธุรกิจหลัก เช่น การติดตั้งอุปกรณ์ IoT เพื่อตรวจสอบสายการผลิต การประเมินมูลค่าจะต้องไปตีความว่าสามารถลดความผิดพลาดหรือเพิ่มความน่าเชื่อถือให้กับการผลิตได้เท่าไร

## การเริ่มธุรกิจ IoT ทำอย่างไร
### คุณโอฬาร 
การจะทำธุรกิจที่ใช้ IoT สร้างมูลค่าจะต้องมีทีมที่ประกอบขึ้นบทบาทต่างๆกัน
* Maker ทำหน้าที่สร้างอุปกรณ์
* Developer ทำหน้าที่เขียนโค้ด/พัฒนาซอฟต์แวร์
* Marketer เป็นคนที่รู้จักตลาดและลูกค้า
* Investor เป็นผู้ให้เงินในการดำเนินธุรกิจ
* Business man เป็นคนที่มีมุมมองแบบสร้างสรรค์ในการจัดการธุรกิจ
ในจุดเริ่มต้น ทีมจะต้องมีอย่างน้อย 3 คนที่มาจาก Maker, Developer และ Marketer เพื่อสร้างต้นแบบของอุปกรณ์และบริการมาดึงดูดคนอีก 2 กลุ่มเข้ามาร่วม   การเริ่มต้นจาก maketer ที่เข้าใจขนาดของตลาดจะเป็น key สำคัญของการเข้าสู่ธุรกิจ startup ในขณะที่ทีมงานในส่วน maker และ developer อาจไปหาตัวจากการจัด **Meetup** ที่เป็นกิจกรรมที่ดึงคนที่สนใจเรื่องเดียวกันมาเจอกัน

### ดร.วิวัฒน์
ธุรกิจ IoT จะแบ่งออกเป็นส่วนของผลิตภัณฑ์และบริการ ซึ่งต้องเข้าใจว่าการเลือกไปทำแต่ผลิตภัณฑ์ (คนสาย maker มักจะมาในรูปนี้) จะเจอแต่ปัจจัยที่เป็นข้อจำกัด เช่น ต้องตั้งราคาให้ต่ำ ต้องมีช่องทางขาย ต้องกำหนดตำแหน่งทางการตลาด ต้องปรับฟีเจอร์ให้แข่งขันได้ ฯลฯ   ในขณะที่ส่วนบริการจะเป็นสิ่งที่อาศัยข้อมูลจากตัวอุปกรณ์มาสร้างมูลค่า ซึ่งหากสามารถไต่ลำดับของปิรามิดของการประมวลผลข้อมูลให้สูงขึ้น (**data** -> **information** -> **knowledge** -> **wisdom**) ย่อมจะทำให้กลุ่มลูกค้าพร้อมที่จะจ่ายเพื่อใช้งาน   ในอีกมุมมองหนึ่ง หากธุรกิจ IoT ไม่มีตัวอุปกรณ์ย่อมไม่สามารถเคลื่อนไหวได้ แต่ยังสามารถใช้การไปหา partner หรือผลิตภัณฑ์ที่ใกล้เคียงแล้วใช้การสร้างซอฟต์แวร์มาเติมเต็มได้  

## ความท้าทายของธุรกิจ IoT 
### ดร.วิวัฒน์ 
เมื่อพิจารณา **technology adoptation curve** (อ้างอิงหนังสือ Diffusion of Innovations) ที่แบ่งช่วงเวลาและสัดส่วนในตลาดออกเป็น 5 เฟสเริ่มจาก innovator -> early adopter -> early majority -> late majortiy -> Laggards การสร้างผลิตภัณฑ์หรือบริการจากเทคโนโลยีมักจะเจอปัญหาในขั้น early adopter เนื่องจากไม่สามารถทำซ้ำ ไม่สามารถทำให้มีคุณภาพเท่าเทียมกัน หรือไม่สามารถผลิตจำนวนมากได้ ซึ่งจะเป็นจุดที่ทำให้ผลิตภัณฑ์/บริการหลายตัวตายไปหลังจากได้เงินจากผู้ลงทุนในรอบแรกๆไป  

การทำธุรกิจ IoT จึงต้องเข้าใจว่าแนวคิด **repeatable + scalable = growth** เป็นจุดที่ต้องพิจารณาตั้งแต่เฟสเริ่มต้น   ตัวอย่างของผลิตภัณฑ์ที่ประสบความสำเร็จจาก crowdfunding แต่ไม่สามารถดำเนินธุรกิจต่อได้แม้จะได้เงินลงทุนไปแล้วมีอยู่เยอะมาก เช่น  COOLEST COOLER ที่ประเมินต้นทุนในการผลิตต่ำไป   นอกจากนี้ยังมีอีกหลายสาเหตุที่จะทำให้ล้มเหลว เช่น
* ไม่สามารถทำของที่มีคุณภาพได้
* ทดสอบไม่พอจนปัญหาไปเกิดที่ฝั่งลูกค้า
* ทีมขายไม่เก่งหรือไม่พอ
* งานบริการลูกค้าไม่มีประสบการณ์ 
ดังนั้นการเกิดขึ้นของธุรกิจสมัยใหม่ที่ใช้เทคโนโลยีจึงมีอัตราส่วนแค่ 1 ใน 1000 จากตัวอย่างของฝั่งประเทศชั้นนำเช่น อเมริกา

### คุณโอฬาร 
ในมุมมองของผู้บริหาร hybrid crowdfunding ที่ดีลกับธุรกิจ startup ซึ่งหลายธุรกิจกลับมีมูลค่าสูงมากแม้จะยังคงขาดทุนอยู่ จึงเสนอมุมมองในการประเมินมูลค่าของธุรกิจบนพื้นฐานของความสัมพันธ์ระหว่าง 2 ตัวชี้วัด 
* **Customer Acquisition Cost** หมายถึงค่าใช้จ่ายที่จะไปดึงให้ลูกค้ามาซื้อหรือใช้บริการ
* **LifeTime Value** หมายถึงมูลค่าที่จะเกิดขึ้นหากลูกค้ายังจะซื้อหรือใช้บริการ
หากประเมินแล้วว่า CAC < LTV อย่างมีนัยแล้ว ก็ยังถือได้ว่าเป็นธุรกิจที่มีความน่าสนใจอยู่   ดังนั้นธุรกิจที่จะใช้ IoT เพื่อขับเคลื่อน หากชี้ให้เห็นว่าค่า CAC และ LTV ของธุรกิจเป็นอย่างไร ก็ยังสามารถดึงนักลงทุนให้มาเพิ่มเงินได้แม้จะต้องลงทุนสูงมากในช่วงแรก   

## ปัจจัยที่จะช่วยให้ธุรกิจ IoT ดำเนินต่อได้
### ดร.วิวัฒน์ 
การไม่สามารถก้าวข้ามหุบเหวของ early adopter จะต้องพึ่งพาคนหรือหน่วยงานที่จะทำหน้าที่เสมือนสะพานให้ก้าวข้ามประเด็น repeat+scale ให้ได้   คนหรือหน่วยงานที่จะเข้ามาช่วยอาจจะอยู่ในรูปแบบของ **bridge engineer** ที่เข้าใจเทคโนโลยีและความยุ่งยากในการพัฒนา ในขณะเดียวกันก็เข้าใจถึงความต้องการของลูกค้า หรืออาจเป็นหน่วยงานที่มีความพร้อมในการเติมเต็มจุดอ่อนของทีมงานซึ่งอาจมาทำงานร่วมเป็น partner ของธุรกิจต่อไป   ตัวอย่างเช่น ผลิตภัณฑ์ระบบวัดอุณหภูมิ/ความชื้นออนไลน์ของ Design Gateway ที่เป็นหนึ่งในเครือ InStep ต้องได้ทีมงานเป็นคนจากเบลเยียมที่ไปทำตลาดในต่างประเทศ ซึ่งเป็นการข้ามจุดอ่อนของการทำขายแค่ตลาดในประเทศ

ข้อแนะนำในการเลือกวิธีดำเนินธุรกิจ IoT ในเบื้องต้น ได้แก่ การเลือกทีมงานหรือ partner ที่เหมาะสม การเลือกสร้างผลิตภัณฑ์/บริการบนแพลตฟอร์มที่เป็น common และการปรับแต่ง business model ให้เข้ากับกลุ่มลูกค้าเป้าหมาย   สำหรับกลยุทธ์ในการวาง position ของผลิตภัณฑ์/บริการควรยึดแนวทาง
* ลูกค้าเก่า หากจะนำเสนอบริการที่มีอยู่แล้วควรเน้นที่การลดต้นทุน (เพิ่ม margin) ในขณะที่การนำเสนอบริการใหม่จะต้องออกมาควบคู่กับผลิตภัณฑ์ใหม่
* ลูกค้าใหม่ ควรจะเน้นบริการที่มีอยู่แล้วเพื่อขยายสัดส่วนในตลาด แต่การนำเสนอบริการใหม่จะเป็นความเสี่ยงที่ควรต้องพิจารณาเป็นพิเศษ

### คุณโอฬาร 
การทำธุรกิจจะต้องเข้าใจตลาด ซึ่งหากมองไปที่ผลการสำรวจตลาด IoT ทั่วโลกจะเห็นว่าสัดส่วนหลัก 4 ลำดับแรกคือ 
1. smart home 
2. wearable
3. smart city
4. smart grid
การเลือกทำผลิตภัณฑ์/บริการ IoT ควรมองภาพใหญ่ไว้ด้วยเพื่อเป็นโอกาสในการเติบโต   การจะเริ่มทำธุรกิจหากเข้าใจขนาดของตลาดก็จะทำให้สามารถประเมินความเป็นไปได้ของการดำเนินธุรกิจอย่างต่อเนื่อง ซึ่งแม้จะไม่มี growth ที่ต้องเช็ครายสัปดาห์เหมือน startup แต่หากมีการเติบโตเพิ่มขึ้นทุกไตรมาศหรือปี ก็ถือได้ว่าเป็นธุรกิจ SME ที่เข้มแข็งแล้ว

สถานการณ์ปัจจุบันที่ **ทุนมีเยอะ แต่คนที่ทำได้มีน้อย** เป็นเงื่อนไขที่ต้องพิจารณาว่าจะสร้างทีมงานของตัวเอง หรือควรจะเลือกไปเป็น partner กับคนที่ทำอยู่แล้วในตลาดหรือไม่   ทั้งนี้ตัว founder จะต้องมั่นใจว่าตัวเองมี core value อยู่ในระดับหนึ่ง เพราะการทำธุรกิจร่วมกันอาจไม่ยั่งยืน แต่ตัว founder ยังต้องสามารถขยับขยายต่อไปได้ โดยไม่ต้องกังวลใจว่า partner เดิมจะกลับมาเป็นคู่แข่งในตลาด

สุดท้ายคือ แนะนำให้ไปดู TED Talk เรื่อง **The single biggest reason why startups succeed** โดย Bill Gross ที่สำรวจว่าปัจจัยหลักที่ทำให้ startup สำเร็จมีอะไรบ้าง   ปัจจัย 5 ลำดับแรกเรียงกันคือ
1. timing 
2. team
3. idea 
4. business model
5. funding
การทำธุรกิจในขณะที่ตลาดไม่พร้อมหรือเทคโนโลยีไม่พร้อม ย่อมกลายเป็นสาเหตุหลักของความล้มเหลว แต่หากเริ่มต้นช้าไปก็ย่อมกลายเป็นสาเหตุของการปิดตัวเองเช่นเดียวกับหลายๆธุรกิจระดับใหญ่ เช่น Sony Kodak ฯลฯ ที่ถูกเทคโนโลยีมา disrupt ผลิตภัณฑ์เดิมในตลาด
