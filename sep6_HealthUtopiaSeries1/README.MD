# Health Utopia Series 1

บันทึกจากการฟัง **Health Utopia Series 1** ที่อาคารสำนักงานนวัตกรรมแห่งชาติ  กิจกรรมนี้จัดโดย TESA ร่วมกับ NIA เพื่อแนะนำแนวคิดที่ได้จากประสบการณ์ในการทำงานที่เกี่ยวข้องกับโรงพยาบาล โดยเชิญ อ.ชูเกียรติ จากคณะครุศาสตร์อุตสาหกรรมที่เป็นสถาปนิกทำงานด้านการออกแบบโรงพยาบาล และคุณรังสรรค์ ซึ่งเป็น CEO ของ startup พัฒนาระบบ QueQ สำหรับจัดคิวในการเข้าพบแพทย์ที่ต่อยอดมาจากระบบคิวร้านอาหารที่พบในห้างต่างๆ

## การออกแบบโรงพยาบาล
ช่วงแรก อ.ชูเกียรติบรรยายแนวคิดหลักของการออกแบบโรงพยาบาลด้วยมุมมอง patient first ซึ่งแบ่งออกเป็น 3 แนวคิดหลักคือ
* **Safe by design** หมายถึง การออกแบบโครงสร้างและส่วนประกอบของอาคารที่ต้องให้คนไข้ที่มีข้อจำกัดในการเคลื่อนไหวได้รับความปลอดภัย แม้ว่าพยาบาลอาจจะพอช่วยเหลือได้บ้างแต่ก็จำกัดด้วยหลักการพยาบาล 1 คนช่วยเหลือคนไข้ 1 คน  
ตัวอย่างที่ยกมาคือ การออกแบบโครงสร้างอาคารตามหลักการ **defend in place** ที่แบ่งออกเป็น compartment เหมือนในเรือดำน้ำ ซึ่งหากมีไฟไหม้หรือเหตุฉุกเฉินอื่นก็ยังสามารถตัดส่วนนั้นออกจากส่วนอื่นด้วยผนังเลื่อน ทำให้ทั้งพยาบาลและคนไข้ในส่วนนั้นย้ายออกไปแค่บริเวณถัดไป ทำให้ยังมีเวลาในการเคลื่อนย้ายมากขึ้นด้วยการชะลอเป็นส่วนๆไป
* **Patient experience** เน้นการให้คนไข้ได้รับประสบการณ์ดีๆในการเข้ามาโรงพยาบาล เช่น เน้นวางตำแหน่งห้องตรวจอยู่ใกล้ๆทางเข้า ส่วนห้องพักของทั้งแพทย์และพยาบาลหากจำเป็นอาจไปอยู่ไกลๆ  
การจัดพื้นที่หากมีส่วนไหนที่เอื้อให้ผู้ป่วยได้รับความสะดวกหรือได้รับความพึงพอใจ จะต้องจัดเป็นความสำคัญในระดับแรกๆ เช่น หากมีวิวด้านไหน (สวน แม่น้ำ สถาปัตย์) ที่น่าจะช่วยให้สุขภาพจิตของคนไข้ดีขึ้น ให้จัดเป็นพื้นที่สำหรับคนไข้ได้พักผ่อน **ไม่ใช่ห้องทำงานของผู้บริหาร** (ตรงมาก ยก Like ครับ) 
* **Healing environment** การจัดวางพื้นที่หรือเตรียมบริการสำหรับคนไข้จะต้องคิดจากมุมมองของคนที่ไม่สบายทั้งร่างกายและจิตใจ (หากสบาย คงไม่มีอยากมาโรงพยาบาลหรอก) เช่น แสงไม่ควรจ้าเกินไปในพื้นที่ส่วนพักรอ การจัดเตรียมพื้นที่ศิลปะหรือวิวสวยๆเป็นพื้นที่พัก การมีพื้นที่แนะนำการเตรียมตัวหลังการรักษาที่อาจส่งผลกระทบต่อชีวิตประจำวัน

ประเด็นที่น่าสนใจคือ การออกแบบโรงพยาบาลในประเทศไทยที่อย่างน้อยต้องผ่านมาตรฐาน HA (The Healthcare Accreditation Institute) แต่หากไปดูโรงพยาบาลเอกชนระดับแนวหน้า จะไปเน้นที่การผ่านมาตรฐาน JCI (Joint Commission International) ที่เป็นมาตรฐานสถานพยาบาลระดับสากล 
โรงพยาบาลไหนที่ผ่านมาตรฐาน JCI จะสามารถขยายตลาดให้รับคนไข้ต่างประเทศได้เลย เพราะชาวต่างชาติที่มารักษาในประเทศไทยจะอาศัยการจ่ายเงินผ่านทางระบบประกันสุขภาพ ซึ่งกำหนดเงื่อนไขว่าต้องเป็นสถานพยาบาลที่ผ่านมาตรฐาน JCI เท่านั้น
อ.ชูเกียรติเน้นว่าไม่จำเป็นต้องเป็นโรงพยาบาลเอกชนขนาดใหญ่จึงจะพอสามารถผ่านมาตรฐาน JCI ได้ โดยยกตัวอย่างของ**โรงพยาบาลสมเด็จพระยุพราชท่าบ่อ** ซึ่งอยู่ห่างจากตัวเมืองหนองคายมาก แต่กลับดำเนินการจนสามารถผ่านได้ ซึ่งต้องอาศัยวิสัยทัศน์ของผู้บริหารที่เข้าใจว่าการผ่านมาตรฐานจะส่งผลกระทบอย่างไรต่อโรงพยาบาลในระยะยาว จนตอนนี้ได้กลายเป็นโรงพยาบาลที่มีคนไข้มาหามากกว่าโรงพยาบาลประจำจังหวัด
ทั้งนี้ อ.ชูเกียรติได้แนะนำว่าการดำเนินการตามเงื่อนไข JCI ต้องอาศัยระบบอัตโนมัติหลายส่วนเข้ามาช่วย เพื่อให้ทั้งสามารถได้การบันทึกสถานะและการแจ้งเตือนอย่างเหมาะสม เช่น
* การตรวจสอบและควบคุมการไหลของอากาศเป็นเงื่อนไขสำคัญของการควบคุมการติดเชื้อ (infection control) ซึ่งเป็นสถานการณ์ที่ไม่ค่อยดีของโรงพยาบาลส่วนใหญ่ เพราะห้องพักรอตรวจมักเป็นห้องแอร์แบบอับและอาจปิดแอร์ตอนเที่ยงตามนโยบายประหยัดพลังงาน   
* ตู้เย็นทุกตู้โดยเฉพาะคลังยาต้องคุมและบันทึกอุณหภูมิ โดยในกรณี JCI จะขอตรวจย้อนหลัง 3 ปี ซึ่งหากไม่มีระบบวัดและแจ้งปัญหาจะทำให้ยา วัคซีน หรือแม้แต่อุปกรณ์เสื่อมสภาพได้เร็วขึ้น
นอกจากนี้ โรงพยาบาลในต่างประเทศยังพยายามผลักดันแนวคิด Ambulatory care ที่ให้ดูแลได้จากที่บ้าน ไม่ต้องมาตรวจและรักษาที่โรงพยาบาล จึงเริ่มมีแนวโน้มของการทดลองใช้ wrist band ที่ตรวจวัดอุณหภูมิ ชีพจร หรือการล้มแล้วไม่ลุก ฯลฯ มากขึ้น

## startup กับโรงพยาบาล
คุณรังสรรค์มาเล่าประสบการณ์ของการนำระบบจัดคิว QueQ มาใช้กับโรงพยาบาล ซึ่งต้องฝ่าหลายเรื่องมากๆ เริ่มจากการหาแหล่งทุนที่ได้รับมาส่วนหนึ่งจากสำนักงานนวัตกรรมแห่งชาติ (NIA) โดยไปเริ่มเฟสแรกกับโรงพยาบาลศรีระยอง ซึ่งเป็นโรงพยาบาลขนาดเล็ก แต่มีใจที่เปิดกว้าง พร้อมให้เอาระบบที่ยังไม่สมบูรณ์ไปทดลอง ปรับแก้ จนเริ่มเข้าที่   
ประเด็นที่น่าสนใจคือ โรงพยาบาลหลายแห่งได้เคยพยายามลงทุนเป็นเงินในหลักหลายสิบล้านหรือแม้แต่มากกว่าหนึ่งร้อยล้านบาทเพื่อสร้างระบบจัดคิวคนไข้ ซึ่งส่วนใหญ่ไม่สามารถตอบโจทย์ได้จริง ซึ่งคุณรังสรรค์อธิบายว่าเป็นเพราะการมอง pain point ที่ผิดไป
* ผู้บริหารโรงพยาบาลมองกระบวนการตัวเองว่าไม่มีประสิทธิภาพ จึงไปเน้นที่การลดเวลาตรวจหรือเรียกคนไข้ ทำให้คนไข้ที่มารอตรวจ ไม่กล้าไปไหนต้องรอจนกว่าจะถูกเรียก   
ในความเป็นจริงแล้ว แม้แต่แพทย์และพยาบาลเองยังไม่เข้าใจเวลาในการทำงานของส่วนอื่นๆ การมาพยายามบีบลดเวลาจึงไม่ได้ผลแล้วกลับไปทำให้ระบบป่วนมากขึ้น
* ปัญหาที่เป็น pain point สำหรับ**คนไข้** กลับเป็น การอยากใช้เวลาน้อยที่สุดในการอยู่โรงพยาบาล ซึ่งเป็นประเด็นที่คนในโรงพยาบาลกลับมองข้ามไป
การที่ QueQ เริ่มจากตลาดของการจองคิวร้านอาหารเป็นปัจจัยหนึ่งที่ทำให้บุคลากรทางการแพทย์รับแนวคิดได้ง่ายขึ้น เพราะเคยมีประสบการณ์การใช้งานมาก่อน จากนั้นพอระบบเริ่ม deploy กลับเป็นไม่ต้องวิ่งไปทำตลาด เพราะแพทย์มีเครือข่าย social media ของตัวเอง จึงเป็นการโฆษณาแบบบอกต่อภายในกลุ่มลูกค้าเอง

คุณรังสรรค์ยังได้อธิบายถึงมุมมองและประสบการณ์หลายอย่างที่ได้จากการเข้าสู่ธุรกิจ startup ซึ่งแตกต่างจากงานเดิมที่ทำงาน software house ที่ออกไปในแนวทาง project-based อย่างมาก 
* การทำ startup จะต้องนำเสนอการใช้เทคโนโลยีที่ครอบด้วย business model โดยมุ่งหวังการเติบโตในหน่วย X (จำนวนเท่า) ทำให้ผู้ร่วมลงทุนยอมที่จะขาดทุนในช่วงแรกๆได้   
การได้เงินจากการแข่งขันหรืองบสนับสนุนของภาครัฐ จึงเป็นเงื่อนไขสำคัญในการสร้างต้นแบบรุ่นแรกๆที่จะนำไปทดลอง
* ธุรกิจสาย startup ควรเน้นที่ผลิตภัณฑ์แบบ service (รายได้จาก transaction) ที่ต้องทำซ้ำได้ง่าย เพื่อให้สามารถ scale ไปสู่ลูกค้ากลุ่มอื่นๆได้เร็ว ไม่ต้องจมปลักกับการปรับแก้งานให้ตรงกับลูกค้ากลุ่มถัดไป
* การทำธุรกิจ startup จะต้องให้ founder เติบโตไปก่อน เพราะหากยังไม่โต (เข้าใจแนวทางของธุรกิจ) ก็อาจทำให้ธุรกิจล้มไปจากการเดินผิดทาง
