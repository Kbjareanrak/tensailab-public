# Accelerating from Maker to Startup

บันทึกจากการฟัง ดร.เอกศักดิ์ คิดแลกล้าน The Startup ในงาน Accelerating from Maker to Startup จัดโดยความร่วมมือระหว่าง NIA และ TESA ที่อาคาร NIA ในวันพุธที่ 16 พฤศจิกายน 2559

งานนี้ยิ่งกว่าคุ้มค่าในการรีบเผ่นออกจาก มธ.ศูนย์รังสิต ขึ้นทางด่วนไป NIA ที่ถนนโยธี ได้รับความรู้และแนวคิดหลายอย่างมากจาก case study และประวัติส่วนตัวที่แชร์ให้ฟังในงาน เลยขอเขียนเป็นบันทึกช่วยจำไว้เผยแพร่ต่อสำหรับคนที่พลาดโอกาสมาร่วมงานนี้ เนื้อหาไม่ได้ตามลำดับที่ดร.เอกศักดิ์บรรยาย ขอมาเรียบเรียงเป็นเฟสของการทำงานโดยใส่ keyword ไว้ให้จำง่ายๆ

## เฟส 1 เตรียมตัว
**ความตั้งใจ**
ดร.เอกศักดิ์เริ่มเล่าจากประสบการณ์ของตัวเอง ที่เป็นเด็กนั่งหลังห้องของโรงเรียนเซนต์คาเบรียล เรียบแบบคาบเส้นมาตลอด มาโรงเรียนเพื่อมาเล่นกีฬาและเจอเพื่อนๆ แต่วันหนึ่งที่เกิดแรงบันดาลใจที่จะเข้ามาเรียนแพทย์ชนบท (แม้จะไม่ได้เข้าไปเรียนจริง) แต่ก็พลิกตัวเองจากจากเกรดต่ำ 2 มาเป็นเกรด 3 กว่า โดยเริ่มต้นอ่านหนังสืออย่างทุ่มเท จนติดนิสัยมาถึงมหาวิทยาลัย ทำงาน และจนปัจจุบัน ดังนั้นหากตั้งใจจริงแล้วย่อมจะทำได้หรือเกิดประโยชน์อย่างแน่นอน
**การใฝ่รู้**
ปัจจัยพื้นฐานของความสำเร็จคือ การอ่าน การฟัง และการแลกเปลี่ยนความคิดเห็น ทุกวันนี้ ดร.เอกศักดิ์ ยังอ่านหนังสือทุกวัน ได้ฟังข้อคิดเห็นทั้งจากคนรู้จักและคนที่สมัครเข้ารายการ startup thailand รวมทั้งยังใช้โอกาสที่มาบรรยายเพื่อมาพูดและสังเกตุการตอบรับ ทำให้ตัวเองมีความเข้าใจและยืนยันสิ่งที่คิดว่าถูกต้องหรือไม่ 
**ความร่วมมือ**
การทำธุรกิจต้องเริ่มจากการหาเพื่อนที่จะส่งเสริมจุดแข็งและชดเชยจุดอ่อน เพราะแต่ละคนไม่สามารถเก่งในทุกๆด้าน ในช่วงแรกที่ยังเป็นธุรกิจขนาดเล็ก ก็ต้องหาเพื่อนที่พร้อมจะมาเหนื่อยร่วมกัน มารับผิดชอบในสิ่งที่เราไม่ถนัด เช่น คนที่เป็น Maker ควรจะหาเพื่อนที่มาช่วยทำการตลาด จะได้เน้นไปที่การพัฒนาผลิตภัณฑ์ให้เข้าที่ก่อน หากสามารถสร้าง community ที่จะส่งเสริมกันเอง เช่น ซื้อขายกันเอง รับผลิตภัณฑ์จากคนอื่นมารวมกับของเราแล้วไปขายต่อ ยิ่งจะทำให้ธุรกิจมีความเสถียรทั้งในแง่การเงิน การตลาด และความมั่นใจ เมื่อเราเป็นธุรกิจขนาดใหญ่ การรวบรวมรายย่อยมาอยู่เป็นพันธมิตรก็ย่อมทำให้เราปลอดภัยจากการทำลายตลาดกันเอง (ตัดราคา) รวมทั้งสามารถเพิ่ม capacity ไปแข่งขันในระดับโลกได้ ในอีกทางหนึ่ง คนลงทุนก็ต้องเข้าใจถึงจิตวิทยาของผู้ประกอบการรายย่อยที่กลัวในเรื่องความล้มเหลวด้วยข้อจำกัดของตัวเงินลงทุนที่มีอยู่ จึงต้องสร้างรูปแบบการประกันที่ทำให้คนเข้ามาร่วมเกิดความมั่นใจ จะทำให้กลุ่มธุรกิจรายย่อยทำงานร่วมกันได้เต็มที่มากขึ้น

## เฟส 2 สร้างผลิตภัณฑ์
**การเลือก**
การจะเลือกทำอะไรต้องเข้าใจว่าทุกอย่างมีความเสี่ยงที่จะล้มเหลว จึงควรคิดให้มากไว้ก่อน จะทำ 1 ให้คิด 10 จะทำ 10 ให้คิด 100 แล้วใช้การหาข้อติ (คิดเอง ดูรอบๆตัว ถามคนอื่น) แล้วตัดออก 9 ส่วนจาก 10 ส่วนก่อนจะเริ่มทำอะไร อย่าปิดตัวว่าความคิดจะถูกขโมย เพราะหากถูกทำซ้ำได้ง่าย ก็ถูกรายใหญ่ในตลาดถล่มตามได้ทันที นอกจากนี้การเลือกต้องให้ดูด้วยว่ารายใหญ่ในตลาดแข่งกันใน segment ไหน ให้เลือกไปทำแตกต่าง เช่น ตลาด TV 32-55 นิ้วห้ามทำเพราะต้องไปทำสงครามกับ Samsung, Sony และเกือบทุกเจ้าใหญ่ หลบไปทำตลาดจอ 14 นิ้วหรือ 85 นิ้วที่ราคาถูกไปเลย ตลาดช่วงนั้นจะว่างๆอยู่
**ความเข้าใจ**
แต่ละตลาดมีความท้าทายในตัวเอง เช่น ตลาดขนมถุงและเครื่องดื่มบรรจุขวด เป็นสนามรบที่นองเลือดมาก หากไม่มีผลิตภัณฑ์ที่แตกต่างอย่างชัดเจน หรือพิสูจน์ตัวเองมาแล้วจากประเทศอื่น ก็ไม่ควรเข้ามาแข่งขัน การคิดจะเข้าแข่งด้วยช่องทางขายแบบทั่วประเทศ เช่น 7-11 ยิ่งทำให้ตัวเองมาเจอกับคู่แข่งแบบผ่านการรบมานาน ยิ่งทำให้โอกาสล้มเหลวมากขึ้น ตัวอย่างเช่น คนทำสาหร่ายเถ้าแก่น้อยประสบความสำเร็จจากตลาดขนมถุง แต่ก็มาล้มพับกับตลาดเครื่องดื่มวิตะมิน แต่ทางอิชิตันบุกมาที่น้ำจับเลี้ยงเย็นเย็นด้วยแนวคิดการตลาดง่ายๆ "เอาอะไรเย็นเย็นมาขวดหนึ่ง" กลับประสบความสำเร็จ เพราะในหลายประเทศรอบเรามีน้ำจับเลี้ยงขายดีอยู่แล้ว แค่ยังไม่มีขายในเมืองไทยเท่านั้น ในขณะที่ตลาดของสินค้า/บริการเพื่อเด็ก กลับเป็นตลาดที่ดีมาก เพราะพ่อแม่ยอมจ่าย ขอให้สร้างความเชื่อมั่นได้ว่าจะทำให้ลูกหลานของเขาดีขึ้น เก่งขึ้น ซึ่งเราก็คงเห็นได้รอบตัวอยู่แล้ว เช่น Kumon โรงเรียนอินเตอร์ 
**คิดสากลแต่ให้ทำใกล้ตัว**
การเลือกทำธุรกิจในปัจจุบันไม่ควรเลือกที่จะทำให้คนไทยตั้งแต่ต้น ควรคิดที่จะขายไปถึงระดับสากล แต่ช่วงแรกที่ทำ ให้พิสูจน์จากตลาดในประเทศก่อน เพราะตลาดในไทยมีการเอื้อเฟื้อในแบบเครือญาติ คนรู้จัก อยู่ระดับหนึ่ง ทำให้ประคองตัวได้ง่ายหน่อยช่วงแรก

## เฟส 3 เข้าตลาด
**การเปิดตัว**
การสร้าง first impression เป็นหัวใจหนึ่งของการตลาด หากล้มไปในจังหวะแรกจะกลับขึ้นมาได้จะยากเอาการ ตัวอย่างเช่น พร้อมเพย์ แม้จะเป็นบริการการเงินที่ดีมาก 1 ตัว แต่การตั้งชื่อทำให้สับสน ยิ่งมีการส่งเสริมการขายจากธนาคาร ยิ่งทำให้สับสนมากขึ้น แต่หากไปตั้งชื่อว่า "พร้อมรับ" คงจะมีการแห่ไปสมัครเอง การตั้งชื่อบริการและรูปแบบในการนำเสนอจึงเป็นปัจจัยสำคัญที่อาจตัดสินว่าธุรกิจจะไปได้จริงหรือไม่
**ช่องทาง**
การเลือกช่องทางขายควรให้เหมาะกับผลิตภัณฑ์ที่จะทำ หลายครั้งที่กลุ่มอาหารมักจะคิดว่า 7-11 เป็นช่องทางที่ดีมาก แต่หากย้อนมาคิดว่าเราเดินเข้าไป ก็จะเห็นว่าการวางผลิตภัณฑ์ไว้แน่นมาก จับกลุ่มไว้ด้วยกัน ทำให้การโผล่ขึ้นมาดึงดูดใจลูกค้าทำได้ยากมาก นอกจากนี้ ข้ออ้างของ 7-11 ที่มักไปเอื้อสินค้าจากกลุ่ม CP ด้วยกันตามที่มักเป็นข่าว ย่อมเหมือนเรามาแข่งขันในสนามที่กรรมการเตะตัดขาเราด้วยซ้ำไป (อันนี้ ดร.เอกศักดิ์ไม่ได้พูด คนสรุปพูดเอง 555) ดังนั้นการเป็นแชมป์เปียนในแบบ OTOP ของตลาดภูธร แล้วอาศัยช่องทาง e-commerce เข้ามาเจาะอาจจะดีกว่าในระยะยาว ในอีกทางหนึ่ง การให้ประโยชน์กลับไปยังตัวช่องทางเอง เช่น การเปิดร้านอาหารนางฟ้าในห้างที่เน้นขายอาหารแค่ 19 บาท ทำให้พนักงานของห้างและสำนักงานได้ลดค่าใช้จ่าย ตัวห้างเองก็ยินดีที่จะให้พื้นที่ในระดับพรีเมียมในราคาที่ต่ำลงได้
**ธุรกิจผสมผสาน**
การเปิดร้านอาหารนางฟ้าที่ขายราคาถูกในบริเวณที่ใกล้กับร้าน salad & steak ที่เน้นขายพรีเมียม ทำให้สามารถจับตลาด 2 โซนที่ชดเชยกันเอง ช่องทางร้านอาหารจานด่วนก็เน้นขายด้วยปริมาณ ส่วนร้านสเต๊กก็ไปจับในส่วนราคาสูงที่ได้กำไรมาก แต่ยอดขายต่ำ ทั้งนี้ยอดขายของ 2 ฝั่งจะมาชดเชยกันทำให้ cash flow สม่ำเสมอมากกว่าเจาะไปที่ตลาดเดียว 
**การให้เกียรติกับลูกค้าและคู่ค้า**
ร้านอาหาร salad & steak ถูกวางให้จับตลาดครอบครัว ไม่มีการขายเครื่องดื่มแอลกอฮอล์ แม้จะให้นำเข้ามาดื่มได้ เพราะถือว่าลูกค้าในกลุ่มคนรักสุขภาพและการมาทานเป็นครอบครัวเป็นเป้าหมายหลัก ก็ไม่พยายามไปเอาใจเพื่อหวังบางส่วนของคนดื่มแอลกอฮอล์ที่อาจไปทำให้กลุ่มลูกค้าหลักไม่พอใจ ในขณะเดียวกันการให้ความสำคัญกับคู่ค้าที่เป็นระดับทำงาน เช่น ผู้จัดการ เซลล์ ไม่ใช่ผู้บริหารระดับบน เช่น CEO ก็ทำให้การดำเนินการต่างๆสะดวกกว่าเดิม โดยเฉพาะกรณีคู่ค้าที่เป็นคนจีน ซึ่งถือในเรื่องน้ำใจและการให้เกียรติผู้ที่อยู่ในตำแหน่งต่ำกว่า ตัวอย่างที่ยกมาก็น่าสนใจ พอผู้จัดการ/เซลล์มา ประธานไปรับ บริการเต็มที่ แค่นี้ก็ซื้อใจได้เต็มๆ ส่วน CEO มาให้ลูกน้องไปต้อนรับ แล้วค่อยไปเจอตรงที่พักเพื่อคุยเรื่องงาน เพราะกลุ่มคนระดับนี้ไม่ได้แคร์ในเรื่องการต้อนรับอยู่แล้ว